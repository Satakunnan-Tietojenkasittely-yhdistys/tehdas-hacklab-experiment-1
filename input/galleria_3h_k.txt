Uudempi kaupunkirakenne nielee vääjäämättä vanhempaa. Vielä vuonna 2004 rakennuksen erotti viereisestä asfaltoidusta parkkialueesta ruostunut metalliaita 
ja pieni viherkaistale. Ensin katosi aita ja heinäkasvit, 
sitten eräänä aamuna oli asfaltti ryöminyt kolmisen 
metriä lähemmäs seinustaa. Esimerkki parkkiruutujen 
röyhkeydestä koettiin, kun galleriarakennuksen nurkalla olleesta kukkapenkistä oli saatu vielä yksi ruutu lisää.
Maaherrankatu 32 oli ollut purku-uhan alla vuosikausia. Silti lähtöpassit tulivat yllätyksenä ja järkytyksenä 
nopealla aikataululla, kun rakennuksen ja sitä ympäröivän tontin omistava Kiinteistö Oy Porin pankkitalo 
löysi tontista kiinnostuneen rakennusliikkeen. Aikaa 
toiminnan lopettamiseen ja tilojen tyhjentämiseen annettiin kolme kuukautta. Gallerialle löytyi uudet tilat 
Itsenäisyydenkatu 47:stä.
Maaherrankatu 32 purettiin heinäkuussa 2011. Tätä 
kirjoitettaessa sen paikalla sijaitsee maksullinen pysäköintialue.